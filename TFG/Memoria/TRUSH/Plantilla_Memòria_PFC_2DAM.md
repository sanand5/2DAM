# Requisits formals de la memòria

## Document
Utilitza aquesta plantilla i afegeix, a les capçaleres del document, el títol del projecte, tal i com s’indica. L’estructuració en capítols, apartats i epígrafs dependrà de la naturalesa del PFC. L’estructura per a un PFC d’orientació investigadora pot ser la que es presentarà en aquesta plantilla.

La memòria final constitueix alhora un treball acadèmic i un document professional. Aquesta orientació s’ha de plasmar en l’estil del document, que ha d’il·lustrar el procés seguit justificant la presa de decisions i les conclusions. Es tracta, doncs, de prioritzar un estil analític, objectiu, reflexiu i formal.

El text s’ha de redactar i de corregir ortogràfica i gramaticalment. Molt de compte amb els correctors del processador de text o dels diccionaris digitals ... no sempre detecten tots els errors. Cal tenir cura, especialment, de les citacions bibliogràfiques i en citar textualment, resumir o utilitzar conceptes basats en l’obra d’un altre autor. En tot cas, aquestes citacions s’han de recollir fidelment en l'apartat de referències bibliogràfiques.

El document a presentar haurà de seguir les següents indicacions: Font Arial, mida 10, interlineal senzill, alineació justificada. Feu un ús contingut del format de la lletra (subratllat, negreta, cursiva,...).

## Guia per a abreviatures i acrònims
Defineix l’abreviatura o l’acrònim la primera vegada que apareix al text. Quan un document conté signes, símbols, abreviatures, acrònims o termes que poden no ser compresos fàcilment i ràpidament pels possibles lectors, s’han de definir en un glossari. La seva incorporació com a apartat és opcional (si és el cas, després de la bibliografia), però en tot cas l’existència d’aquest no justifica l’omissió d’una explicació sobre aquests elements quan apareixen per primera vegada en el text. Les abreviatures que són d’ús generalitzat com és per exemple TIC, no cal.

# Explicació dels apartats

## Introducció
La memòria final s’ha d’iniciar amb una introducció al projecte desenvolupat, exposant el perquè del projecte i la finalitat del mateix. Un prefaci pot considerar-se com una nota de presentació per definir l’estudi objecte de projecte. Ha de permetre destacar algun aspecte en particular, mostrar la relació del projecte amb altres treballs relacionats o traçar les circumstàncies que l’han motivat.

## Justificació
La justificació, que ha de ser concisa i breu (màxim de 1 pàgina), ha de ressaltar els motius que fan especialment interessant el treball final, i ha de basar-se en els següents elements:
- Rellevància social, jurídica, econòmica, cultural, científica, acadèmica, etc. de l'objecte d'estudi que han motivat la seva elecció. En aquest punt es pot contextualitzar el tema escollit, indicant quins tipus de treball s'han desenvolupat sobre la matèria i l'estat de la qüestió en l'actualitat. L’aportació de dades/evidències pot ajudar a justificar el treball.
- Motius personals que porten a l'elecció del tema: afinitat per qüestions d'índole laboral, interès professional, acadèmic, personal, etc.
- Aportacions que el treball podrà realitzar en relació amb el tema escollit, justificant la necessitat de la seva elaboració.